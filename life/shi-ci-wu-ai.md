#### 北 风 行

唐 李白

烛龙栖寒门， 光耀犹旦开

日月照之何不及此 ，唯有北风号怒天上来

燕山雪花大如席 ，片片吹落轩辕台

幽州思妇十二月 ，停歌罢笑双峨摧

倚门望行人，念君长城苦寒良可哀

别时提剑救边去，遗此虎纹金鞸靫

中有一双白羽箭，蜘蛛结网生尘埃

箭空在，人今战死不复回

不忍见此物，焚之已成灰

黄河捧土尚可塞，北风雨雪恨难裁

---

#### 浣 溪 沙

清 纳兰性德

谁念西风独自凉 萧萧黄叶闭疏窗

沉思往事立残阳 被酒莫惊春睡重

赌书消得泼茶香 当时只道是寻常

---

#### **临 江 仙**

宋 陈与义

忆昔午桥桥上饮，坐中多是豪英。

长沟流月去无声  杏花疏影里  吹笛到天明。

二十余年如一梦，此身虽在堪惊。

闲登小阁看新晴 古今多少事，渔唱起三更。

---

#### 桂 枝 香

宋 王安石

登临送目，正故国晚秋，天气初肃。千里澄江似练，翠峰如簇。

征帆去棹残阳里，背西风、酒旗斜矗。彩舟云淡，星河鹭起，画图难足。

念往昔，繁华竞逐。叹门外楼头，悲恨相续。千古凭高对此，漫嗟荣辱。

六朝旧事随流水，但寒烟衰草凝绿。至今商女，时时犹唱，《后庭》遗曲。



